Mga Awit.
116.
Mahal ko si Yahweh dahil naririnig niya ang aking tinig at mga pakiusap para sa awa. 
Dahil siya ay nakinig sa akin, ako ay tatawag sa kaniya habang ako ay nabubuhay. 
Ang mga tali ng kamatayan ay pinaligiran ako, at ang mga patibong ng Sheol ay nasa harapan ko; aking nadama ang hapis at kalungkutan. 
Pagkatapos tumawag ako sa pangalan ni Yahweh: “Pakiusap O Yahweh, iligtas mo ang buhay ko.” 
Maawain at makatarungan si Yahweh; ang ating Diyos ay mahabagin. 
Pinagtatanggol ni Yahweh ang walang muwang; ako ay ibinaba, at kaniyang iniligtas. 
Maaaring bumalik ang aking kaluluwa sa lugar ng kaniyang kapahingahan, dahil si Yahweh ay naging mabuti sa akin. 
Dahil iniligtas mo ang buhay ko mula sa kamatayan, at ang mata ko mula sa mga luha, at ang mga paa ko mula sa pagkatisod. 
Maglilingkod ako kay Yahweh sa lupain ng mga buhay. 
Naniwala ako sa kaniya, kahit sinabi kong “Lubha akong nahirapan. 
Padalos-dalos kong sinabing, “Lahat ng tao ay mga sinungaling.” 
Paano ako makakabayad kay Yahweh sa lahat ng kabutihan niya sa akin? 
Aking itataas ang saro ng kaligtasan, at tatawag ako sa pangalan ni Yahweh. 
Aking tutuparin ang mga panata ko kay Yahweh sa harapan ng kaniyang buong bayan. 
Mahalaga sa paningin ni Yahweh ang kamatayan ng kaniyang mga santo. 
O Yahweh, tunay nga, ako ay iyong lingkod; ako ang iyong lingkod, na anak ng iyong lingkod na babae; iyong kinalag ang aking mga pagkakatali. 
Aking iaalay sa iyo ang handog na pasasalamat at tatawag sa pangalan ni Yahweh. 
Aking tutuparin ang mga panata ko kay Yahweh sa harapan ng kaniyang buong bayan, 
sa mga silid ng tahanan ni Yahweh, sa inyong kalagitnaan, sa Jerusalem. Purihin si Yahweh. 
