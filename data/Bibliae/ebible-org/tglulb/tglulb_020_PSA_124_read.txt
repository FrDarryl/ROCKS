Mga Awit.
124.
“Kung wala si Yahweh sa ating panig,” hayaang sabihin ng Israel ngayon, 
“kung hindi si Yahweh ang nasa ating panig nang lumusob ang mga tao laban sa atin, 
tiyak lalamunin nila tayo ng buhay nang sumiklab ang kanilang matinding galit laban sa atin. 
Tatangayin tayo ng tubig; lalamunin tayo ng malakas na agos ng tubig. 
Pagkatapos lulunurin tayo ng rumaragasang tubig.” 
Purihin si Yahweh, siyang hindi nagpahintulot na magutay-gutay tayo sa pamamagitan ng kanilang mga ngipin. 
Nakatakas tayo tulad ng isang ibon mula sa patibong ng mga manghuhuli; ang patibong ay nasira at tayo ay nakatakas. 
Ang ating saklolo ay na kay Yahweh, na siyang gumawa ng langit at lupa. 
