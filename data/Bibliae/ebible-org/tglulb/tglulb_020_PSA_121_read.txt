Mga Awit.
121.
Itataas ko ang aking mga mata sa mga bundok. Mula saan manggagaling ang aking saklolo? 
Ang saklolo sa akin ay nanggagaling kay Yahweh, na gumawa ng langit at lupa. 
Hindi niya papayagang madulas ang paa mo; siya na nag-iingat sa iyo ay hindi iidlip. 
Tingnan mo, ang tagapangalaga ng Israel ay hindi kailanman iidlip o matutulog. 
Tagapangalaga ninyo si Yahweh; si Yahweh ay lilim sa inyong kanang kamay. 
Hindi ka masasaktan ng araw sa umaga, ni ng buwan sa gabi. 
Iingatan ka ni Yahweh sa lahat ng kapahamakan, at iingatan niya ang iyong buhay. 
Iingatan ni Yahweh ang lahat ng iyong ginagawa ngayon at magpakailanman. 
