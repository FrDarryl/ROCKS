Mga Awit.
114.
Nang lumabas ang Israel sa Ehipto, ang sambahayan ni Jacob mula sa mga dayuhan na iyon, 
ang Juda ang naging banal niyang lugar, ang Israel ang kaniyang kaharian. 
Nakita ito ng dagat, at tumakas ito; umatras ang Jordan. 
Ang mga bundok ay lumukso na parang mga tupa, ang mga burol ay lumukso na parang mga batang tupa. 
Bakit ka tumakas, O dagat? Jordan, bakit ka tumakas? 
Mga bundok, bakit kayo lumukso na parang mga tupa? Kayong maliliit na burol, bakit kayo lumukso na parang batang tupa? 
Mayanig ka, O lupa, sa harap ng Panginoon, sa presensiya ng Diyos ni Jacob. 
Ginawa niyang lawa ng tubig ang malaking bato, ginawa niyang bukal ng tubig ang matigas na bato. 
