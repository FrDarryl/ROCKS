Mga Panaghoy.
5.
Iyong alalahanin, Yahweh, kung ano ang nangyari sa amin. Masdan at tingnan ang aming kahihiyan. 
Ibinigay sa mga dayuhan ang aming mana; ang aming mga tahanan sa mga dayuhan. 
Naging mga ulila kami, sapagkat wala na kaming mga ama, at katulad ng mga balo ang aming mga ina. 
Nagkakahalaga ng pilak ang tubig na aming iinumin, at ipinagbibili sa amin ang aming sariling kahoy. 
Hinahabol kami ng aming mga kaaway; sila ay napakalapit na humihinga na sa aming mga leeg. Pagod na kami; wala ng kapahingahan para sa amin. 
Iniaabot namin ang aming mga kamay sa mga taga-Egipto at mga taga-Asiria upang mabusog sa pagkain. 
Nagkasala ang aming mga ama; wala na sila, at pinasan namin ang kanilang mga kasalanan. 
Pinamunuan kami ng mga alipin, at wala ni isang makapagligtas sa amin sa kanilang mga kamay. 
Inilagay namin sa panganib ang aming mga buhay upang kunin ang aming mga tinapay sa pagharap sa mga espada sa ilang. 
Tulad ng isang hurno ang aming mga balat, nasunog mula sa init ng pagkagutom. 
Pinagsamantalahan nila ang mga kababaihan sa Zion, ang mga birhen sa mga lungsod ng Juda. 
Ibinitin nila ang mga prinsipe sa pamamagitan ng sarili nilang mga kamay, at hindi nila iginagalang ang mga nakatatanda. 
Dinala nila ang mga masisiglang na kalalakihan sa gilingan, at ang mga susuray-suray na binata sa ilalim ng mga puno ng kahoy. 
Tinanggal nila ang mga nakatatanda sa tarangkahan sa lungsod at ang masisiglang kalalakihan mula sa kanilang tugtugin. 
Tumigil ang kagalakan ng aming mga puso; napalitan ng pagluluksa ang aming pagsasayaw. 
Nahulog ang korona mula sa aming mga ulo! sa aba namin! Sapagkat nangagkasala kami. 
Nagkasakit ang aming mga puso, at lumabo ang aming mga mata, 
dahil gumagala ang mga asong gubat sa Bundok ng Zion na iniwanan. 
Ngunit ikaw si Yahweh, maghari ka magpakailanman, at ang iyong luklukan ay mula sa sali't salinlahi. 
Bakit mo kami kakalimutan ng magpakailanman? Pababayaan mo ba kami ng napakatagal? 
Panumbalikin mo kami sa iyo, Yahweh at magsisisi kami. Papanumbalikin mo ang aming mga araw gaya nang unang panahon, 
maliban na lamang kung kami ay tunay na tinanggihan at labis ang iyong galit sa amin. 
