PROVERBIORUM.
12.
Qui diligit disciplinam diligit scientiam; qui autem odit increpationes insipiens est. 
Qui bonus est hauriet gratiam a Domino; qui autem confidit in cogitationibus suis impie agit. 
Non roborabitur homo ex impietate, et radix justorum non commovebitur. 
Mulier diligens corona est viro suo; et putredo in ossibus ejus, quæ confusione res dignas gerit. 
Cogitationes justorum judicia, et consilia impiorum fraudulenta. 
Verba impiorum insidiantur sanguini; os justorum liberabit eos. 
Verte impios, et non erunt; domus autem justorum permanebit. 
Doctrina sua noscetur vir; qui autem vanus et excors est patebit contemptui. 
Melior est pauper et sufficiens sibi quam gloriosus et indigens pane. 
Novit justus jumentorum suorum animas; viscera autem impiorum crudelia. 
Qui operatur terram suam satiabitur panibus; qui autem sectatur otium stultissimus est. Qui suavis est in vini demorationibus, in suis munitionibus relinquit contumeliam. 
Desiderium impii munimentum est pessimorum; radix autem justorum proficiet. 
Propter peccata labiorum ruina proximat malo; effugiet autem justus de angustia. 
De fructu oris sui unusquisque replebitur bonis, et juxta opera manuum suarum retribuetur ei. 
Via stulti recta in oculis ejus; qui autem sapiens est audit consilia. 
Fatuus statim indicat iram suam; qui autem dissimulat injuriam callidus est. 
Qui quod novit loquitur, index justitiæ est; qui autem mentitur, testis est fraudulentus. 
Est qui promittit, et quasi gladio pungitur conscientiæ: lingua autem sapientium sanitas est. 
Labium veritatis firmum erit in perpetuum; qui autem testis est repentinus, concinnat linguam mendacii. 
Dolus in corde cogitantium mala; qui autem pacis ineunt consilia, sequitur eos gaudium. 
Non contristabit justum quidquid ei acciderit: impii autem replebuntur malo. 
Abominatio est Domino labia mendacia; qui autem fideliter agunt placent ei. 
Homo versatus celat scientiam, et cor insipientium provocat stultitiam. 
Manus fortium dominabitur; quæ autem remissa est, tributis serviet. 
Mœror in corde viri humiliabit illum, et sermone bono lætificabitur. 
Qui negligit damnum propter amicum, justus est; iter autem impiorum decipiet eos. 
Non inveniet fraudulentus lucrum, et substantia hominis erit auri pretium. 
In semita justitiæ vita; iter autem devium ducit ad mortem. 
