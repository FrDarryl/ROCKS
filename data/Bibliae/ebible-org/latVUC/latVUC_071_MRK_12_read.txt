MARCUM.
12.
Et cœpit illis in parabolis loqui: Vineam pastinavit homo, et circumdedit sepem, et fodit lacum, et ædificavit turrim, et locavit eam agricolis, et peregre profectus est. 
Et misit ad agricolas in tempore servum ut ab agricolis acciperet de fructu vineæ. 
Qui apprehensum eum ceciderunt, et dimiserunt vacuum. 
Et iterum misit ad illos alium servum: et illum in capite vulneraverunt, et contumeliis affecerunt. 
Et rursum alium misit, et illum occiderunt: et plures alios: quosdam cædentes, alios vero occidentes. 
Adhuc ergo unum habens filium carissimum, et illum misit ad eos novissimum, dicens: Quia reverebuntur filium meum. 
Coloni autem dixerunt ad invicem: Hic est hæres: venite, occidamus eum: et nostra erit hæreditas. 
Et apprehendentes eum, occiderunt: et ejecerunt extra vineam. 
Quid ergo faciet dominus vineæ? Veniet, et perdet colonos, et dabit vineam aliis. 
Nec scripturam hanc legistis: Lapidem quem reprobaverunt ædificantes, hic factus est in caput anguli: 
a Domino factum est istud, et est mirabile in oculis nostris? 
Et quærebant eum tenere: et timuerunt turbam: cognoverunt enim quoniam ad eos parabolam hanc dixerit. Et relicto eo abierunt. 
Et mittunt ad eum quosdam ex pharisæis, et herodianis, ut eum caperent in verbo. 
Qui venientes dicunt ei: Magister, scimus quia verax es, et non curas quemquam: nec enim vides in faciem hominum, sed in veritate viam Dei doces. Licet dari tributum Cæsari, an non dabimus? 
Qui sciens versutiam illorum, ait illos: Quid me tentatis? afferte mihi denarium ut videam. 
At illi attulerunt ei. Et ait illis: Cujus est imago hæc, et inscriptio? Dicunt ei: Cæsaris. 
Respondens autem Jesus dixit illis: Reddite igitur quæ sunt Cæsaris, Cæsari: et quæ sunt Dei, Deo. Et mirabantur super eo. 
Et venerunt ad eum sadducæi, qui dicunt resurrectionem non esse: et interrogabant eum, dicentes: 
Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo. 
Septem ergo fratres erant: et primus accepit uxorem, et mortuus est non relicto semine. 
Et secundus accepit eam, et mortuus est: et nec iste reliquit semen. Et tertius similiter. 
Et acceperunt eam similiter septem: et non reliquerunt semen. Novissima omnium defuncta est et mulier. 
In resurrectione ergo cum resurrexerint, cujus de his erit uxor? septem enim habuerunt eam uxorem. 
Et respondens Jesus, ait illis: Nonne ideo erratis, non scientes Scripturas, neque virtutem Dei? 
Cum enim a mortuis resurrexerint, neque nubent, neque nubentur, sed sunt sicut angeli in cælis. 
De mortuis autem quod resurgant, non legistis in libro Moysi, super rubum, quomodo dixerit illi Deus, inquiens: Ego sum Deus Abraham, et Deus Isaac, et Deus Jacob? 
Non est Deus mortuorum, sed vivorum. Vos ergo multum erratis. 
Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum. 
Jesus autem respondit ei: Quia primum omnium mandatum est: Audi Israël, Dominus Deus tuus, Deus unus est: 
et diliges Dominum Deum tuum ex tota corde tuo, et ex tota anima tua, et ex tota mente tua, et ex tota virtute tua. Hoc est primum mandatum. 
Secundum autem simile est illi: Diliges proximum tuum tamquam teipsum. Majus horum aliud mandatum non est. 
Et ait illi scriba: Bene, Magister, in veritate dixisti, quia unus est Deus, et non est alius præter eum. 
Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis. 
Jesus autem videns quod sapienter respondisset, dixit illi: Non es longe a regno Dei. Et nemo jam audebat eum interrogare. 
Et respondens Jesus dicebat, docens in templo: Quomodo dicunt scribæ Christum filium esse David? 
Ipse enim David dicit in Spiritu Sancto: Dixit Dominus Domino meo: Sede a dextris meis, donec ponam inimicos tuos scabellum pedum tuorum. 
Ipse ergo David dicit eum Dominum, et unde est filius ejus? Et multa turba eum libenter audivit. 
Et dicebat eis in doctrina sua: Cavete a scribis, qui volunt in stolis ambulare, et salutari in foro, 
et in primis cathedris sedere in synagogis, et primos discubitus in cœnis: 
qui devorant domos viduarum sub obtentu prolixæ orationis: hi accipient prolixius judicium. 
Et sedens Jesus contra gazophylacium, aspiciebat quomodo turba jactaret æs in gazophylacium, et multi divites jactabant multa. 
Cum venisset autem vidua una pauper, misit duo minuta, quod est quadrans, 
et convocans discipulos suos, ait illis: Amen dico vobis, quoniam vidua hæc pauper plus omnibus misit, qui miserunt in gazophylacium. 
Omnes enim ex eo, quod abundabat illis, miserunt: hæc vero de penuria sua omnia quæ habuit misit totum victum suum. 
