MATTHEUM.
18.
In illa hora accesserunt discipuli ad Jesum, dicentes: Quis, putas, major est in regno cælorum? 
Et advocans Jesus parvulum, statuit eum in medio eorum, 
et dixit: Amen dico vobis, nisi conversi fueritis, et efficiamini sicut parvuli, non intrabitis in regnum cælorum. 
Quicumque ergo humiliaverit se sicut parvulus iste, hic est major in regno cælorum. 
Et qui susceperit unum parvulum talem in nomine meo, me suscipit: 
qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo ejus, et demergatur in profundum maris. 
Væ mundo a scandalis ! Necesse est enim ut veniant scandala: verumtamen væ homini illi, per quem scandalum venit. 
Si autem manus tua, vel pes tuus scandalizat te, abscide eum, et projice abs te: bonum tibi est ad vitam ingredi debilem, vel claudum, quam duas manus vel duos pedes habentem mitti in ignem æternum. 
Et si oculus tuus scandalizat te, erue eum, et projice abs te: bonum tibi est cum uno oculo in vitam intrare, quam duos oculos habentem mitti in gehennam ignis. 
Videte ne contemnatis unum ex his pusillis: dico enim vobis, quia angeli eorum in cælis semper vident faciem Patris mei, qui in cælis est. 
Venit enim Filius hominis salvare quod perierat. 
Quid vobis videtur? si fuerint alicui centum oves, et erravit una ex eis: nonne relinquit nonaginta novem in montibus, et vadit quærere eam quæ erravit? 
Et si contigerit ut inveniat eam: amen dico vobis, quia gaudet super eam magis quam super nonaginta novem, quæ non erraverunt. 
Sic non est voluntas ante Patrem vestrum, qui in cælis est, ut pereat unus de pusillis istis. 
Si autem peccaverit in te frater tuus, vade, et corripe eum inter te, et ipsum solum: si te audierit, lucratus eris fratrem tuum. 
Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum. 
Quod si non audierit eos: dic ecclesiæ. Si autem ecclesiam non audierit, sit tibi sicut ethnicus et publicanus. 
Amen dico vobis, quæcumque alligaveritis super terram, erunt ligata et in cælo: et quæcumque solveritis super terram, erunt soluta et in cælo. 
Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in cælis est. 
Ubi enim sunt duo vel tres congregati in nomine meo, ibi sum in medio eorum. 
Tunc accedens Petrus ad eum, dixit: Domine, quoties peccabit in me frater meus, et dimittam ei? usque septies? 
Dicit illi Jesus: Non dico tibi usque septies: sed usque septuagies septies. 
Ideo assimilatum est regnum cælorum homini regi, qui voluit rationem ponere cum servis suis. 
Et cum cœpisset rationem ponere, oblatus est ei unus, qui debebat ei decem millia talenta. 
Cum autem non haberet unde redderet, jussit eum dominus ejus venundari, et uxorem ejus, et filios, et omnia quæ habebat, et reddi. 
Procidens autem servus ille, orabat eum, dicens: Patientiam habe in me, et omnia reddam tibi. 
Misertus autem dominus servi illius, dimisit eum, et debitum dimisit ei. 
Egressus autem servus ille invenit unum de conservis suis, qui debebat ei centum denarios: et tenens suffocavit eum, dicens: Redde quod debes. 
Et procidens conservus ejus, rogabat eum, dicens: Patientiam habe in me, et omnia reddam tibi. 
Ille autem noluit: sed abiit, et misit eum in carcerem donec redderet debitum. 
Videntes autem conservi ejus quæ fiebant, contristati sunt valde: et venerunt, et narraverunt domino suo omnia quæ facta fuerant. 
Tunc vocavit illum dominus suus: et ait illi: Serve nequam, omne debitum dimisi tibi quoniam rogasti me: 
nonne ergo oportuit et te misereri conservi tui, sicut et ego tui misertus sum? 
Et iratus dominus ejus tradidit eum tortoribus, quoadusque redderet universum debitum. 
Sic et Pater meus cælestis faciet vobis, si non remiseritis unusquisque fratri suo de cordibus vestris. 
